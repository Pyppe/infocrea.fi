---
layout: post
title: "Tapahtuman digitalisointi?"
date: 2014-11-26T21:33:52+0200
---

Striimasin pari päivää sitten LVM:stä Etelä-Esplanadi 16:sta "Liiketoiminnan digitalisoinnin oppaan" joukkoistetun kirjoittamisen [aloituspalaverin](https://new.livestream.com/ITstriimIT/bisnesdigiopas).

Tulin tapahtuman jälkeen kommentoineeksi lähinnä oppaan kirjoittajille tai kirjoittamisesta kiinnostuneille tarkoitetussa Facebook-ryhmässä aloituspalaveria käsitelleessä ketjussa, että "voisin olla kiinnostunut tuottamaan sisältöä aiheesta ´tapahtumien digitalisointi´." (Kun mm. tuokin tapahtuma olisi voinut olla paljon digitaalisempikin, mikä olisi ollut omiaan antamaan sille myös paljon lisäarvoa.)<!--more-->

Tuolla kommentilla tulin sitten nakittautuneeksi kirjoittamaan esittämästäni aiheesta [Liiketoiminnan digitalisoinnin oppaaseen](http://www.itewiki.fi/opas/).

Digitalisointiopashankkeen veturi, ite wikin perustaja **Johannes Puro** nimittäin nappasi heti kiinni: "Otsikko sopisi artikkeliin viestintä kappaleeseen "Esimerkkejä käyttökohteista ja -tapauksista". Kirjoittaisitko näillä puheilla? Viestintä tulee olemaan laaja artikkeli."

Ja miksei, viestintäähän ne tapahtumat valtaosin ovat olleet, joita olen ollut digitalisoimassa striimalla eli videosuoratoistamalla ja tallentamalla niitä nettijakeluun.

Kovin montaa juttua en tästä aiheesta, jota olen jo muutaman vuoden ajan kyllä paljon sekä tehnyt että ajatellut, olekaan vielä kirjoittanut enkä edes tehnyt "kalvoja" (kun en pidä esityksiäkään). Mutta sentään mm. [tämän](https://www.linkedin.com/pulse/article/20140614153249-74772--seminaarille-satoja-seuraajia-ilmaiseksi).

Digitalisointioppaan kirjoittajien tapaamisessa Johannes Puro esitteli omaa [esimerkkikirjoitustaan](http://www.itewiki.fi/opas/paikkatietojarjestelmat-gis-karttapalvelut-location-intelligence/) oppaaseen paikkatietojärjestelmistä. Sitä lukien joutuu jonkin verran tuosta omasta LinkedIn-blogauksesta vielä sekä laventamaan että syventämään. Kumpaankin suuntaan ulottuvuutta kyllä riittää:-) 