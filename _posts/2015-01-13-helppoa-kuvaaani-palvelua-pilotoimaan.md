---
layout: post
title: "Helppoa kuva+ääni-palvelua pilotoimaan?"
date: 2015-01-13T20:21:17+0200
---

{% include postImage.html name="quickpresethumb.png" title="Quickprese.com" css="rightSideContent" %} Alunperin joululahjaksi ["Pypen"](http://www.pyppe.fi/) koodaama [Quickprese.com](http://quickprese.com/) on viettänyt hiljaiseloa jo muutaman vuoden parinkin eri pilvipalvelun virtuaaliservereillä. Alkaisi olla korkea aika katsoa, josko siitä olisi omia testejä oikeampaa iloa tai jopa hyötyä jollekulle muullekin. <!--more-->

Palvelusta nyt löytyvät "nopeat preset" ovat tosiaan toistaiseksi lähinnä erilaisia testejä. Lähes oikeita seminaariesitysten tallenteita löytyy jonkinlainen joukko sellaisista tilaisuuksista, joita olen käynyt seuraamassa omasta mielenkiinnostani. Kuvat ovat kännykkäkuvia ja audio tallennettu enimmäkseen Zoom H1 -digitallentimella kuvauspaikassa yleisön joukossa.

Alunperin palvelun idea oli nimenomaan seminaarityyppisten esitysten helppo ja nopea tallennus niin, että audiovisuaalisen tallenteen saa tilaisuuden jälkeen nopeasti nettiin, mistä se on myös katsottavissa hitaammallakin yhteydellä. Siis mm. tapauksiin, joissa videostriimi ei onnistu. 

Tällä hetkellä palvelu hyödyntää kuvien ja niiden aikatietojen varastona [Flickr](https://www.flickr.com/)-kuvapalvelua. Kuviin liittyvät audiotiedostot ja koodi sijaitsevat muualla.

Quickprese-käyttäjätunnuksen pääsee tällä hetkellä luomaan ilmaiseksi kuka tahansa, mutta tungosta ei toistaiseksi ole ollut. Varmaan mm. siksi, että ihan loppuun asti ei hommaa ole vielä viilattu, ja online-helppien lisäksi ainoa muutaman rivin "käyttöopas" löytyy Infocrea Oy:n [vanhalta saitilta](http://old.infocrea.fi/nain-teet-quickprese-esityksen).

Etsimme nyt pientä joukkoa sellaisia, joilla on mielenkiintoa kokeilla valokuvien ja äänen yhdistämistä miellyttäväksi tai informatiiviseksi audiovisuaaliseksi esitykseksi - nopeasti ja helposti. Melko helppoa parin harjoittelun jälkeen perusesityksen luonti on jo nytkin, mutta vielä ehkä melko hahmottomana tavoitteena on nykyistä oleellisesti helpompi ja ehkä ominaisuuksiltaankin vaikuttavampi palvelu.

Jos pilotoinnin tuloksena Quickpresen ja/tai sen seuraavan version mahdollisuudet alkavat näyttää ns. mielenkiintoisilta, alamme ehkä miettiä crowdfunding- tms. -hanketta jo kaupallinen kiilto silmissämme. Ja siinä vaiheessa jonnekin pilveen perustettavassa Quickprese-kehittäjäyhteisössä ansioituneille pilot-käyttäjille löytyy paalupaikkoja. Siis **jos**...

Edit 14.1.2015: Ainakin ensi alkuun pilotoijia/testaajia/kokeilijoita varten on perustettu salainen Facebook-ryhmä Quickprese-testaajat.