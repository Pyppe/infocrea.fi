---
layout: post
title: "5 taalan logo?"
date: 2016-01-25T15:35:54+0200
---

Infocrea Oy on perustettu jo loppuvuodesta 1992. Yrityksellä ei kuitenkaan ole tähän mennessä ollut yrittäjän [pojan](http://www.pyppe.fi/) erinäisiä vuosia sitten toteuttamaa tekstilogoa kummempaa. Tilanne päätettiin muuttaa - mutta mitä saisi 5 taalalla netistä? Ja riittäisikö se?<!--more-->

Pieneltä osin logotilannetta selittää yrityksen käytännössä täysin pöytälaatikossa viettämä vuosikymmen vuosituhannen vaihteesta alkaen. 

Tuo tekstilogo on sentään ehtinyt näkyä jossain muuallakin kuin omissa käyntikorteissa tai omilla nettisivuilla. Tai ainakin [Devopsdays.org](http://www.devopsdays.org/events/2014-helsinki/program/)in Suomen vuoden 2014 tapahtuman mediasponsorilistalla:-).

{% include postImage.html name="Devopsdays-2014.png" size="large" %}

Erään tulevan tapahtuman striimausponsoroinnin yhteydessä tuli logo puheeksi  vuoden alkupäivinä - että voisinko toimittaa sekä tapahtuman nettisivuille että painotarkoituksiin sopivat logotiedostot.

Niinpä sunnuntaina 10. tammikuuta illansuussa rekisteröidyin [Fiverr.com](https://www.fiverr.com/)iin ja aloitin logoprosessin esittelynsä mukaan 10 vuoden suunnittelijakokemuksen omaavan intialaisen **[srishet123](https://www.fiverr.com/srishet123)**:n kanssa vastaamalla muutamaan kysymykseen mm. yrityksestä ja sen toimialasta (“livestriimikärkinen sisältötuotanto”) ja toivotuista väreistä (musta ja punainen).

Lisäksi speksasin yhteensopivuutta vanhan logon kanssa ja pistin ne pohjatiedoksi liitteenä. Lupauksena oli kaksi logoehdotusta 48 tunnin sisällä viidellä dollarilla.

Maanantaiaamuna Fiverr notifioi srishet123:n ottaneen työn vastaan. Ja tiistaina 12. tammikuuta klo 13:48 sain kaksi ihan kelpoisaa ehdotusta. Eli hyvinkin sen luvatun 48 tunnin sisällä.

{% include postImage.html name="srishet123-1-ja-2.png" size="large" %}

Tilasin 5 dollarilla vielä kolmannen ehdotuksen, jossa muutin toisen ehdotuksen infocrea oy:n infocrea.fi:ksi. Lisäksi kävin pari kierrosta muuttamalla muutamien pisteiden värejä mustasta punaiseen.

Lopullinen versio jatkotyöstöön soveltuvine tiedostoineen (.ai ja .psd) oli Fiverssissä käytettävissäni keskiviikkona 13. tammikuuta aamuseitsemältä. Jatkotyöstökelpoiset tiedostot maksoivat 15 dollaria lisää.

{% include postImage.html name="srishet123-final.png" size="large" %}

Heti sunnuntai-iltana aloitettuani logoprosessin Fiverrissä [avauduin](https://www.facebook.com/jarmo.lahti/posts/10153352787482963) aiheesta Facebook-seinälläni. Sain välittömästi rohkaisuakin, että “hyvä tulee varmasti”:-).

Heti ensimmäiset ehdotukset tiistaina saatuani kirjoitin aiheesta myös [LinkedIn-postauksen](https://www.linkedin.com/pulse/millaisen-logon-saa-viidell%C3%A4-taalalla-jarmo-lahti). Siellä ensimmäiseksi kommentiksi linkattiin The Logo Factoryn juttu otsikolla “[Fiverr continues to be awful. Doubles down.](http://www.thelogofactory.com/fiverr-continues-to-be-awful-doubles-down/)” - joka oli ainakin niin kriittinen Fiverriä ja sieltä saatavia logoja kohtaan kuin julkaisijan domain-nimestä voisi päätellä (ja myös TL;DR:-)

Mutta siitäkin syystä - ja myös hyvien Facebook-kommenttien takia päätin jatkaa logoehdotusten tuunausta some-kaverini, suunnitteluammattilainen **[Antti Lindströmin](https://www.linkedin.com/in/lindstorm)** kanssa - etenkin kun hän pyytämättä oli pistänyt kivan näköisiä luonnoksia jo yllelinkattuun Facebook-ketjuun.

{% include postImage.html name="Antin-luonnostelua.jpg" size="large" %}

(Varsinkin kun Facebook-ketjuunkin ilmestyi linkki selkeästi Fiverr-logoista varoittavaan [nettijuttuun](https://medium.com/swlh/in-the-past-couple-years-startups-have-started-realizing-that-good-design-can-make-the-difference-2fdeb90d390a#.5qdov5o35) Medium.comissa.) 

Vaikka Antin hintapyyntö oli moninkertainen Fiverr-prosessiin verrattuna, somelöimme kättä päälle Facebook-viestitse. Etenkin kun hän lupasi samaan hintaan myös animoidun version FullHD:nä, jollaisella on käyttöä mm. videotuotannoissa. - Kaikki yhteydenpito jatkossa tapahtui Facebook-viestein ja Dropbox-latauksin. 

Antti antoi myös tunnustusta srishet123:lle: “Hänen ideansa inspiroivat myös noihin pikaisiin piirroshahmotelmiini:-)” 

Antti siis käyttii ideointinsa lähtökohtana Fiverr-versioita ja aihiona saamaani jatkotyöstökelpoista tiedostoa, jonka sai Dropbox-linkkinä käytettäväkseen keskiviikkona 13. tammikuuta illansuussa.

Jo myöhään samaisena keskiviikkoiltana (no, yli tunti oli mennyt torstain puolelle) sain linkin Dropbox-kansioon, jossaa oli kolme ehdotusta: “play-nappi”, “osiensa summa” ja “puuttuva palanen”. Jotka olisin pelkästään nimiensä takia voinut valita kaikki:-).

{% include postImage.html name="Antin-kolme-ideaa.png" size="large" %}

Sain saman tien myös tyylivinkkiä punaisten pisteiden käytöstä: “Jos jotain, niin jättäisin ehkä tuon viimeisen .fi:n i:stä pois punaisen pisteen. Se vähän viljelee samaa temppua liian moneen kertaan. Ensimmäisessä infon I:ssä se on vielä jännä yksityiskohta, mutta tuolla lopussa se on toistoa joka tylsyttää ekankin pointin minusta.”

Kun lisäksi sain asiallista tietoa ja vinkkiä srishet123:n käyttämästä fontista, alkoi moninkertainen vaikka siltikin edelleen mielestäni edullinen hinta tuntua maksamisen arvoiselta.

“Mikään ei vielä sido Fiverr-versiossa käytettyyn maksulliseen fonttiin - ainoastaan tämä logotyypin ehdotelma käyttää sitä. Ihan hyvä valinta sinällään”, Antti kiteytti. Päädyin käyttämään hänen valitsemiaan tarpeeksi lähellä olevia avoimia ilmaisia fontteja (vaikka ei se srishet123:n ehdottaman fontin kaupallisen käytön vaatima 50 dollariakaan nyt niin pahasti olisi kirpaissut).

Torstain aikana Antti etsi sopivia fontteja ja illalla oli tarjolla kolme logoversiota ja kahdella fontilla. Play-napin pyöreyteen istui Antin mukaan “paremmin "perinteisempi", kahdessa muussa oli ehdolla vähän "modernimpi" ottamaan enemmän etäisyyttä vanhaan logoon”.

Antin valitsemat fontit ([Libre Baskerville](https://www.google.com/fonts/specimen/Libre+Baskerville) ja [Unna](https://www.google.com/fonts/specimen/Unna)) olivat molemmat [SILOpenFontLicence](http://scripts.sil.org/cms/scripts/page.php?site_id=nrsi&id=OFL) avoimen lisenssin fontteja, joita voi käyttää mihin vain. Niistä päädyttiin loppujen lopuksi perinteisempään Libre Baskervilleen.

“Mutta oli kieltämättä vähän hankalampi löytää sopiva fontti kuin uskoinkaan.  Että jos jostain pitää nostaa hattua tuolle viiden dollarin logon miehelle, niin kyllä sillä typografista silmää oli”, Antti antoi lisää tunnustusta srishet123:lle.

Valinta kolmesta varsinaisesta logoehdokkaasta oli ainakin itselleni itse asiassa fonttivalintaa vaikeampi juttu. Varsinkin kun Antilla oli kaikkien ehdotustensa animoituihin versioihin ihan kivoja ideoita:

“Tossa play-napissa sellainen että ensin on pelkkä play-nappi, sitten sitä "klikataan", jolloin siihen eteen ilmestyy tuo "inf", ja sitten sen jälkeen feidaa pikkuhiljaa sisään crea. (Mietin, että logot voisi olla hyvä tehdä myös ilman fi-päätettä.) Myös äänitehosteita olen miettinyt, mutta en ole mikään ääniammattilainen joten en niitä hehkuttele liikaa, mutta sellaisetkin olisi tarkoitus lisätä:-) Se osiensa summa olisi vähän sellainen ilmestyvien ja liikkuvien palapelin palasten pikainen animaatio. Siihen myös niiden ilmestymisen yhteyteen äänet.
Ja se puuttuva palanen siten, että siitä kokonaisesta kolmiosta irtoaisi/kääntyisi se "puuttuva palanen" sinne kolmion ulkopuolelle, ikään kuin työntämään koko kolmiota eteenpäin.”

Logovalinnan avuksi kävi mielessä äänestyttäminen somessa, mutta päädyin ajan säästämiseksi kuitenkin “hallituksenkin” (eli vaimon:-) lievästi preferoimaan “play-nappi” -versioon.

Jo torstaina eli saman päivän aikana Droboxissa oli gif-animaatio “play-nappi” -versiosta. (Tarkoitettu näkymään pienempänä kuin alla:-)

{% include postImage.html name="infocrea-logo-a.gif" %}

Ja painolaatuun riittävä tiedosto.

Viikonlopun Antti sukuloi perheensä kanssa. Mutta heti seuraavan viikon alusssa eli maanantaina 18. tammikuuta valmistui logosta myös avatarkuvakäyttöön sopiva kahteen riviin jaettu neliömäinen versio - tai itse asiassa kaksikin eli valko- ja mustapohjainen.

{% include postImage.html name="Antin-neliot.png" size="large" %}

FullHD-mp4-animaatio logosta äänitehosteineen oli Dropboxissa tiistain puolella iltayötä. Audiopuoli assosioi omaan mieleeni välittömästi klassikkoleffa Avaruusseikkailu 2001:n alkupuolen [näiltä kohdin](https://youtu.be/ypEaGQb6dJk?t=7m3s) - mikä kuvapuolesta huolimatta tuntui ihan hyvältä jutulta:-)

Anttia kommenttini kuitenkin jäi mietityttämään: “Nyt on hankala arvioida, että oliko tuo hyvä assosiaatio... Kuvamateriaali ei ainakaan ollut yltiöpositiivista tuossa kohtaa, vaikka elokuva loistava onkin:-). Mutta musiikillisestihan tuo biisi, Also sprach Zarathustra on kyllä melko eeppinen. Itsellä oli mielessä enemmänkin sellainen orkesterin jousien yhteenvirittäminen:-)” 

“Tuo ping-ääni on muuten [freesound.org](http://freesound.org/)ista, orkesterin viritys itse [Garagebandilla](https://www.apple.com/ios/garageband/) tehty. Eli on varmasti tekijänoikeuksia rikkomaton kokonaisuus - fonttia myöden”, Antti vielä totesi. 

Alla mp4-logoanimaatio on liitetty erittäin lyhyen videon loppuun täysikokoisena(-:

{% youtube 2vEQD3hBh4A %}

(Tarkkaavainen katsoja huomasi, että videon oikeassa alanurkassa näkyi YouTuben “vesileimana” myös logon “neliöversio”:-) 
