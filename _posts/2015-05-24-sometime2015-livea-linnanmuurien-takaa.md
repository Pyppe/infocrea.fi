---
layout: post
title: "Sometime2015-liveä linnanmuurien takaa"
date: 2015-05-24T18:09:28+0300
---

Olen ollut mukana uskoakseni kaikissa [Sometime](http://sometime.fi)-tapahtumissa eli vuodesta 2010 lähtien. Striimannutkin niistä olen, niin ideointivaiheen "sekouksia" kuin myös joitain osuuksia varsinaisista tapahtumista.<!--more-->

Joka vuosi on ollut suorastaan voimaannuttavaa todistaa itseorganisoituneen ja jatkuvasti sen uudelleen tekevän tapahtuman synnyttämistä paljolti somevälinein. Myös Sometimessa ja Sometimestä nettisisältöjä ideoinut ja toteuttanut ["Sometime Live Task Force"](https://www.facebook.com/groups/198152433548525/) on ollut loistava ja paljon vinkkejä antanut yhteisö.

Vuoden 2015 Sometime-tapahtuma oli kuitenkin melko vähällä jäädä toteutumatta. Onneksi tapahtuman "isä" **Heikki Hallantie** pisti tuulemaan ja sai sometime-heimon ryhdistäytymään. Paikka - [Hämeen linna](http://www.nba.fi/fi/museot/hameenlinna) - varattiin lauantaille 23.5.2015 ja ohjelmakin syntyi muutamassa viikossa.

Tänä vuonna ei "Task Force" ehtinyt tai innostunut kehittämään Sometime-tapahtuman liveversiota someen samassa mittakaavassa kuin joskus aikaisemmin. Task Force -aktiiveilla oli muita kiireitä, ja Hämeen linnan melko vaatimattomilla nettiyhteyksillä oli ehkä oma intoa lamauttava vaikutuksensa. Eli yhteyksiin kerrottiin olevan tarjolla lähinnä vain Soneran 4G, ja senkään kenttää ei luvattu toimivaksi läheskään joka paikassa linnan paksujen kivimuurien sisällä.

Koska itselläni on kevään 2014 [My Data -tapahtuman epäonnistuneesta striimauksesta](https://livestream.com/ITstriimIT/MyData-2014-04-07) (...) lähtien ollut käytössä [Cloudstreet Oy](http://www.thecldst.com/):n 4G-yhteyksien kaistanvaraustekniikka ja nimenomaan Soneran 4G-SIMmillä, innostuin lähtemään tapahtuman livestriimaus-sponsoriksi.

Normaaleissa asiakastoteutuksissa pyrin testaamaan yhteyksien toimivuuden päästä päähän tapahtumapaikalta jo selvästi ennen livestriimattavaa tapahtumaa. Hämeenlinnan Hämeen linnaan en kuitenkaan lähtenyt etukäteen testailemaan, vaan ajelin Sometime 2015:n tapahtumapaikalle vasta aamuksi klo 8:ksi, kun ohjelma alkoi klo 10. - Taisin sentään olla aamulla [ensimmäinen sometimeläinen](https://twitter.com/jarmolahti/status/601978703166472192) linnanmuurien sisällä lauantaina.

Sain Cloudstreetiltä perjantaina käyttööni omaa sinällään jo melko tehokasta antenniani vielä selvästi tehokkaamman antennipaketin "integroituine" 4G-modeemi/reitittimineen, jonka virittelin linnan luentosalin ikkunalle ja heti kaapelien kytkemisten jälkeen sainkin hyvältä tuntuvan yhteyden striimipalvelimelle.

Ehdin hyvin pistää tuoreet pariston langattomiin mikrofoneihin ja myös testata äänien toimivuuden striimiin asti ja jopa hakea kahvilasta kupin kahvia sämpylän kera ennen Sometimen avausta ja ohjelman alkamista luentosalissa klo 10.

Ja siihen se Strömsö sitten loppuikin.

Testeissä hyvin toiminut ääni otti tuotantolivessä pahoja häiriöitä, joiden syyksi epäilin ja epäilen edelleen saliyleisön mukanaan tuomia ties mitä taajuuksia säteileviä härpättimiä. Joten aika pian nyppäsin langatonta ääntä tarjonneen kaapelin irti kamerasta ja otin äänen kameran omalla sisäisellä mikrofonilla. Ja striimaamisen ohessa vetelin kaapeleita ja kiinnittelin mikrofoneja puhujien lähimaastoon - pääsin kerrankin itse mukaan livelähetykseen:-).

Sain äänen lopulta edes johonkin kuntoon, minkä jälkeen pääsin striimaamisen ohessa seuraamaan itsekin jo hieman puhujien esitysten varsinaista sisältöäkin. Mikä olikin ihan seuraamisen arvoista.

{% livestream https://new.livestream.com/accounts/2914987/events/4063148/player %}

Ja kun ohjelma noin klo 17 loppui, niin kaapelit takaisin nippuun ja niput, kamerat, audiomikserit, mikrofonit, jalustat jne. reppuun ja laukkuihin, auto parkkipaikalta linnan pihalle, laukut autoon ja kotimatkalle kohti Helsinkiä.

Hämeen linna ja mm. **Katleena Kortesuon** opastama kierros jäi käytännössä näkemättä. Onneksi vm. [löytyy](http://bambuser.com/v/5535508) JatsiTV:stä. Kännykkäkuviakin tulin ottaneeksi vain [muutaman](https://www.flickr.com/photos/jarmolahti/sets/72157651035961424). (Niissä sentään näkyy Cloudstreetin "hirviöantenni" perjantai-illan testissä kotona.)