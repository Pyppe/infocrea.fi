---
layout: post
title: "Järjestösome 2016 -striimaus?"
date: 2015-12-11T21:21:32+0200
---

**[Pirittan](https://twitter.com/Piritta)** kanssa oli loppusyksystä puhuttu, että saattaisin striimata [Viestintä-Pirittan](http://www.viestintapiritta.fi/) Bottalla 10.12.2015 järjestämän [järjestösometilaisuuden](http://www.viestintapiritta.fi/jarjestosomen-tila-kartoituksen-julkistaminen-ja-jarjestosome-trendit-2016/). Asia jäi kuitenkin tarkemmin fiksaamatta ja ehdin sitten ottaa tuon tilaisuuden kanssa päällekkäin menevän [keikankin](http://livestream.com/Infocrea-fi/ECVET-2015) hoitaakseni.

Kun Piritta sitten lähempänä tilaisuutta palasi striimausajatukseen, lupasin kuitenkin lainata striimausalustan ja -laitteet, jos hän löytää niiden käyttäjän. Ja Pirittahan löysi:-).<!--more-->

Tapahtumaa edeltävän päivän aamuna kävin **[Päivi Laakson](https://twitter.com/PLaakso)** kanssa tutustumassa Bottan striimausinfraan, näytin piuhojen kytkennät ja mitä tehdään missäkin järjestyksessä kameralla ja enkooderilla. Päivi teki muistiinpanoja eikä tuntunut olevan moksiskaan, vaikka videokuvauskokemuskin oli kuulemma lähinnä kännykkävideoinnin varassa.

Ajatuksissani oli jo pidempään muhinut asiakkaalle edullinen **Tee Se Itse -Striimaus**-konsepti: Infocrea tekee striimaussivun "napin painallusta" vaille valmiiksi, pikaopastaa asiakkaalle striimauksen käytännön toimenpiteet ja viimeistelee striimauksen jälkeen striimisivulle tapahtuman "digitaalisen kopion".

Bottan tilaisuudesta näytti kehittyvän konseptin happotesti: paikan  nettiyhteyden kerrottiin olevan DNA:n 4G:llä toteutettu eli jos Bottalle Viestintä-Pirittan järjestösometilaisuuteen kokoontunut järjestösomeväki ei tukkisi paikallista DNA:n 4G-tukiasemaa ja striimi tilaisuudesta sen puolesta onnistuisi, niin konseptihan toimisi missä vain. Kun asiakkaan oma striimaajakin tuli minimiopastetuksi. 

Striimasin siis torstaiaamuna itse muualla Helsingissä toista tilaisuutta, ja siinä ohessa katselin kännykästä että striimi Bottalta näytti käynnistyneen. Kunnes yhtäkkiä huomasin, että sehän oli väärän tapahtuman sivulla eli vasta seuraavana päivänä tapahtuvan TIEKEn Paikkatieto-[Bisnestreffien](https://livestream.com/ITstriimIT/bt122-paikkatieto) sivulla - eikä järjestösome-tapahtuman sivua ollut missään...

Summa summarum ja lyhyestä itkuvirsi kaunis: [Livestream.comin](http://livestream.com) palvelimella oli juuri ennen striimin käynnistymistä tai ehkä sen käynnistysvaiheessa yhteysongelman takia tapahtunut jotain, jonka tuloksena järjestösomestriimin koko sivusto tuhoutui ja siihen striimaamaan ohjelmoitu enkooderi alkoi työntää striimiä lähimpään seuraavaan striimiosoitteeseen.

Olin tilaisuuden jälkeen yhteydessä Livestream.comin supportiin ja sain sieltä nopean (mutta lyhyen) vastauksen **Pedrolta**: "Hi there and thanks for reaching out. There seems to have been an issue earlier that our developers are looking into so that it does not happen again. Sorry for any inconvenience."

No, Päivi oli toiminut aivan oikein ja myös ottanut kameralle backupin. Sen avulla järjestösome-striimisivu rakennettiin jälkikäteen uudelleen ja tilaisuus on nyt katsottavissa [sieltä](https://livestream.com/ITstriimIT/jarjestosometrendit2016) tai vaikka allaolevasta Livestream.comin tarjoamasta "upotuksesta".

Tapahtunut "hikka" oli kuitenkin niin harvinainen, että **Tee Se Itse -Striimaus** -konseptin tuunaus kohti tuotteistusta jatkuu:-).

**Infocrea Oy:n ja myös Livestream.comin puolesta kuitenkin pahoittelut niin Viestintä-Pirittalle kuin myös niille, jotka olivat valmistautuneet seuraamaan Bottan tilaisuutta livenä.**

{% livestream http://new.livestream.com/accounts/2914987/events/4576979/player %}